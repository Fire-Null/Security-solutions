#### درحملات تزریق HTML  مهاجم می‌تواند کد HTML را تزریق و اجرا کند.
##### هنگامی‌که یک برنامه کاربردی وب به‌درستی داده‌های واردشده توسط کاربر را مدیریت نمی‌کند، مهاجم می‌تواند کد HTML معتبر معمولاً از طریق یک مقدار پارامتر ارائه داده و محتوای خود را به صفحه تزریق کند. این حمله به‌طور معمول در ارتباط با گونه‌ای از مهندسی اجتماعی مورداستفاده قرار می‌گیرد، زیرا این نوع حملات از آسیب‌پذیری مبتنی بر کد و اعتماد کاربر، بهره‌برداری می‌نمایند.

> حملات تزریق  HTML، زمانی رخ می‌دهند که کاربر بتواند یک نقطه ورودی را کنترل کرده و کد HTML دلخواه خود را به صفحه وب آسیب‌پذیر تزریق نماید.
##### این نوع از حملات می‌توانند عواقب زیادی داشته باشند. مهاجم با استفاده از این نوع حملات می‌تواند با افشای کوکی‌های جلسه نشست کاربر به جعل هویت قربانی بپردازد و یا حتی به‌صورت کلی، مهاجم می‌تواند محتویات صفحه مورد مشاهده قربانی را تغییر دهد.

>چندین تکنیک جهت کاهش آسیب‌پذیری ناشی از تزریق html در برنامه‌های کاربردی وجود دارند که باید با توجه به برنامه کاربردی مورد استفاده، مجموعه‌ای از این تکنیک‌ها را استفاده نمود. چند نمونه از این تکنیک‌ها عبارتند از:
* پاکسازی
* اعتبارسنجی
* کدگذاری

##### پاک‌سازی
> ورودیهای کاربر بایستی استاندارد و مجاز باشد در غیر اینصورت توسط برنامه‌های کاربردی ناامن در نظر گرفته شده، اجرا نگردد.
##### اعتبارسنجی
> اعتبارسنجی داده‌ها فرایندی است که طی آن تضمین می‌شود که یک برنامه بر روی داده‌های پاک، صحیح و مفید، اجرا می‌شود. اعتبارسنجی داده‌ها از روال‌هایی استفاده می‌کند که قواعد اعتبارسنجی نامیده می‌شوند. این روال‌ها صحت، معنا و امنیت داده‌هایی که ورودی سیستم هستند را بررسی می‌کنند. انجام اعتبارسنجی ورودی و تصفیه با استفاده از عبارات منظم راه‌حل مناسبی جهت اعتبارسنجی فیلدهای متنی مانند اسم، آدرس و دیگر اطلاعات کاربر هستند.
*از عبارات منظم جهت انجام موارد زیر استفاده می‌شود:*
* محدود کردن بازه قابل قبول برای کاراکترهای ورودی
* اعمال قوانین قالب‌بندی: به عنوان مثال فیلدهایی مانند آدرس پستی و ... نیازمند الگوی مخصوصی برای کاراکترهای ورودی هستند.
* بررسی طول داده

##### کدگذاری
> داده‌های غیرمجاز واردشده توسط کاربر کدگذاری شده یا با عبارات دیگر جایگزین می‌گردد. توسعه‌دهنده برای کاهش اثرپذیری تزریق html، بایستی ضمن استفاده از تکنیکهای کاهش آسیب‌پذیری به موارد زیر توجه داشته باشد:

* در هر فرم، نوع پارامترهای ارسال(get or post) بایستی مشخص گردد در صورتی که نوع پارامتر مشخص نشود بصورت پیش‌فرض ارسال پارامترها به صورت get انجام می‌گیرد.
* کاراکتر " بایستی از ورودی‌های کاربر پاک‌سازی شود.
* طول داده‌های ورود کاربر باید محدود گردد.
